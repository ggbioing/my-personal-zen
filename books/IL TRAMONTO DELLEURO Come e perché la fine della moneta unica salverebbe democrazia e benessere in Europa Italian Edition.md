# IL TRAMONTO DELLEURO Come e perché la fine della moneta unica salverebbe democrazia e benessere in Europa Italian Edition
## Alberto Bagnai
- 'Parli troppo difficile, non mettere citazioni, non mettere grafici, semplifica, la gente si annoia, non capisce'. Ma, pensavo io, perso per perso, tanto vale essere se stessi. Tanto più che parlare a tutti, in realtà, è non parlare a nessuno: la tentazione di raggiungere un pubblico vasto porta a esprimersi per slogan, per luoghi comuni. Ma per questo, per quello che chiamo il 'luogocomunismo', ci sono le televisioni. Trasmettere il nulla a molti mi sembrava un compito comunque meno utile del trasmettere qualcosa a qualcuno. Cercavo consonanza, non consenso, del quale non saprei cosa fare, non essendo un politico.
- L’economia capitalistica si basa sul debito. Il capitalismo nasce quando sorgono istituzioni in grado di raccogliere i risparmi di più agenti economici, mettendoli a disposizione di altri agenti, gli imprenditori, che li prendono in prestito (cioè si indebitano) e li investono in progetti redditizi, per poi restituire capitale e interessi. Questa è la potenza del capitalismo: riuscire a mobilitare grandi masse di risparmi, mettendole a disposizione di soggetti capaci, che ricorrendo al credito (cioè indebitandosi), possono portare a termine grandi progetti, cui sarebbero stati costretti a rinunciare se avessero dovuto contare solo sui propri risparmi. Il debito è il motore del capitalismo.
- Ma poi, cosa intendiamo esattamente per spesa pubblica 'improduttiva'? Qualche volta, a sentire certi commentatori, sembra di capire che lo Stato faccia dei gran falò di banconote in piazza. A me non pare sia così. In effetti, la spesa pubblica si rivolge direttamente o indirettamente al settore privato. La lavagna sulla quale faccio lezione è prodotta da una ditta privata, con il mio stipendio compro pane prodotto da un forno privato, eccetera. Le spese dello Stato diventano redditi del settore privato, e quindi spesa privata, che si rivolge ad altri beni privati, attivando un circuito di effetti indotti, quello che gli economisti chiamano 'il moltiplicatore'. Certo, si può sempre spendere meglio. Tuttavia l’idea che la spesa pubblica sia sempre nociva perché 'spiazza' l’investimento privato, che sarebbe sempre più produttivo perché guidato dalla superiore logica del mercato, non mi sembra molto aderente alla situazione attuale. La logica del mercato non è che abbia dato gran prova di sé in questa crisi: sono stati soprattutto gli errori delle banche private nel concedere credito con troppa leggerezza che ci hanno portato dove siamo.
- poi, questa crisi si manifesta come un enorme eccesso di offerta: se le fabbriche chiudono, se i lavoratori vanno a spasso, vuol dire, banalmente, che di capacità produttiva ce n’è fin troppa.
- Banalmente: perché 'i mercati' (che poi sarebbero le grosse banche e i grossi investitori esteri) si preoccupano adesso del nostro debito pubblico? Ma è chiaro: perché ne hanno acquistato un bel po’.
- in un’economia capitalistica incombe sul creditore l’onere di valutare il merito di credito del debitore. Non ci può essere un debitore irresponsabile se non c’è un creditore irresponsabile.
- Tutti si lamentano (secondo me non del tutto a ragione) del fatto che la Cina ci fa concorrenza sleale perché ha una moneta sottovalutata, cioè troppo debole, e come soluzione cosa ci viene proposto? Di adottare una moneta forte! Siamo al delirio ideologico.
- Chi afferma che 'il debito è comunque un male' (quante volte lo abbiamo sentito!), ignora la semplice nozione che il debito di qualcuno è sempre il credito di qualcun altro. Sdilinquirsi sulle virtù di un’economia senza debito significa propugnare un sistema economico privo di mercati finanziari, un sistema che oggi sembrerebbe arretrato perfino al più decotto gerarca del regime nordcoreano.
- un mondo senza debito, cioè privo di mercati finanziari; un mondo di cambi rigidi, cioè privo di mercati valutari.
- 'l’euro ci rende più competitivi'. La visione fornita è sempre unilaterale. Quante volte abbiamo sentito ripetere: 'L’importante è rimboccarsi le maniche, produrre, il problema è la produttività'? Ma qualsiasi vero imprenditore sa che in economia non esiste solo l’offerta, esiste anche la domanda.
- Il barista più bravo non è quello che fa più caffè in un’ora: è quello che vende più caffè in un’ora. Produrre per il magazzino, oltre a non essere uno sport divertente, è soprattutto poco remunerativo.
- L’idea che sia l’offerta a causare la domanda, cioè che basti mettere un caffè sul bancone perché qualcuno lo beva (e lo paghi), andava molto di moda due secoli fa: gli economisti la chiamano legge di Say, e due crisi sistemiche mondiali (1929 e 2009) l’hanno smentita. Da Keynes in poi alcuni economisti si sono resi conto che spesso è la domanda che stimola l’offerta, cioè che il caffè lo fai quando il cliente te lo chiede, e lo fai sempre meglio (cioè diventi più produttivo) se ne fai tanti perché hai tanti clienti che te lo chiedono: gli economisti la chiamano legge di Verdoorn (1949), e decine di studi la confermano. Può quindi darsi che praticare prezzi più convenienti (leggi: svalutare) aiuti a diventare più produttivi.
- Il tasso di cambio è il prezzo di una valuta in termini di un’altra.9 Come ogni prezzo, anche il tasso di cambio segue la legge della domanda e dell’offerta: se la domanda aumenta, il prezzo cresce (il cambio si rivaluta), se la domanda cala, cala anche il prezzo (il cambio si svaluta).
- un semplice fatto della vita: non puoi prendere soldi in prestito se qualcuno non te li dà in prestito.
- Sorprendentemente, la maggior parte dei liberisti nostrani sembra identificare un Paese con il suo settore pubblico, e quindi quando dici che il Paese si sta indebitando, sgranando le pupille, con la bava alla bocca, comincia a latrare 'debito pubblico brutto'.
- Lo ripetiamo: i commentatori che si accaniscono contro la spesapubblicaimproduttiva sembrano credere che lo Stato, quando spende, getti carrettate di biglietti da 500 euro nel cratere di un vulcano, in una sorta di sacrificio rituale alla divinità dello Spreco, ma le cose non stanno così. I soldi spesi dallo Stato si rivolgono direttamente o indirettamente (attraverso gli stipendi dei dipendenti pubblici) all’acquisto di beni e servizi prodotti dal settore privato, e quindi diventano necessariamente reddito privato, con effetti indotti moltiplicativi.
- Il proverbiale forestale calabrese, che i liberisti nostrani citano spesso a paradigma di spesapubblicaimproduttiva, non si nutre di bacche, non dorme su un letto di foglie, non beve solo l’acqua della fonte, e, soprattutto, con la sua busta paga non accende il fuoco per scaldarsi la notte. No, non è così. Con i soldi che riceve, il forestale calabrese, compra pane a un forno privato, vino a una cantina privata, e così via, e quindi stimola l’economia privata. Piaccia o no, è un fatto.
- Come possa la flessibilità 'in uscita' (cioè la facilità di licenziare) creare un mercato del lavoro 'più inclusivo' rimane un mistero: Emiliano Brancaccio (2012) ha chiaramente spiegato che una cosa del genere non è successa da nessuna parte.
- Come un sistema fisico, così un sistema economico diventa più fragile se si introducono elementi di rigidità. Non è per complicare la vita ai principianti che l’albero di una barca a vela è tenuto su da tante 'corde' (come le chiamano loro), anziché essere semplicemente saldato alla scassa. Il fatto è che sartie e stralli hanno una certa elasticità, e quando arriva un groppo di vento questa elasticità aiuta a non disalberare.
- Vi ricorda qualcosa? Sì, è proprio la stagdeflazione della quale parlava Roubini (2006). Stagnazione, perché l’economia rallenta; deflazione, perché prezzi e salari scendono. Perché succede? Semplicemente perché l’aggiustamento dei prezzi e dei salari, che dovrebbe rilanciare la competitività e far ripartire l’economia grazie alla domanda estera (esportazioni), uccide la domanda interna prima di riuscire a rilanciare quella estera. Questo è ciò cui stiamo assistendo nell’Eurozona, e il legame con la rigidità del cambio dovrebbe essere abbastanza evidente.
- Ecco, ora lo sapete: le leggi economiche non possono essere represse impunemente. Se sopprimete la legge della domanda e dell’offerta nel mercato valutario, inseguendo il sogno della stabilità del cambio, poi dovrete lasciarla agire sul mercato del lavoro, dove si presenterà come incubo della disoccupazione, o dell’emigrazione.
- primo, gli afflussi di capitale sono debito, e se per attirarli devi alzare i tassi vuol dire che si tratta di debito costoso; secondo, l’innalzamento dei tassi dà ai mercati un segnale pessimo, fa capir loro che sei in difficoltà, e quindi, come dire, per motivi precauzionali essi chiedono ulteriori aumenti.
- Meglio depositare i soldi in qualche conto in marchi, aspettando l’inevitabile svalutazione. Vedete? Niente di nuovo sotto il sole: è quello che sta succedendo oggi con gli acquisti di Bund, e i trasferimenti di fondi verso le banche tedesche.
- se le banche di S e quelle di G non 'si parlano' più, ciò sancisce in pratica la morte dell’euro.
- Il fatto che le banche di G non si fidino a prestare alle banche di S, o ad altri operatori esteri, significa quindi di per sé che l’euro è già morto in quanto moneta di comune accettazione dell’Eurozona.
- chi è in surplus è bravo, chi è in deficit è cattivo. Questa visione evidentemente è aberrante, ma ormai non ce ne rendiamo più nemmeno conto. Eppure è semplice: se fossimo tutti in surplus dovremmo esportare sulla Luna. La competizione a chi esporta di più è quindi totalmente insensata e necessariamente foriera di conflitti, visto che la 'bravura' di alcuni deve necessariamente appoggiarsi sul 'fallimento' di altri. La storia in realtà mostra che per essere 'bravi', i 'bravi' molto spesso causano il fallimento dei 'cattivi', e andando avanti vedremo in quale modo ciò possa accadere.
- Intanto, credo che tutti sappiate come andò la prima crisi finanziaria (o forse era la seconda) nella storia dell’umanità. Cinquecentomila anni or sono, giorno più giorno meno, nella valle del Neander, il cacciatore Gurz disse a un suo collega: 'Belle quelle punte di lancia! Me ne daresti un paio, che io in cambio ti do una pelliccia di marmotta?' Il collega acconsentì, ma Gurz, come si dice espressivamente a Roma, 'fece er vento', cioè si dileguò, tenendosi le punte di lancia e la pelliccia di marmotta, che forse nemmeno aveva. In ogni attività umana i dilettanti, i principianti, sono affascinati dalle difficoltà tecniche (che sono tali per loro, perché loro sono principianti), e dai paroloni tecnici (che permettono loro di non sembrare principianti). Se dovessi raccontare questa storia a un espertone, direi che Gurz ha shortato una marmotta (anzi: un marmot) e ha fatto default.
- fondamentali a posto, sia stato aggredito dalla speculazione. Che vuol dire 'fondamentali a posto'? Sostanzialmente vuol dire: conti esteri in equilibrio o in surplus.
- Userò quindi l’acronimo inglese, e non me ne vogliano i tanti puristi (del resto, il purismo è la malattia infantile del dilettantismo).
- L’elettore mediano, passabilmente a disagio con le tabelline, prova sollievo nel non dover trasformare da franchi a lire il costo del caffè che beve a Parigi, e sentitamente aderisce a un progetto che favorisce la sua pigrizia mentale.
- Ciò che scoraggia il lavoratore greco dal cercare un’occupazione in Finlandia non è certo la necessità di dover fare qualche moltiplicazione per abituarsi a un diverso conio. Sono evidentemente le barriere linguistiche e culturali, la disomogeneità dei sistemi educativi e previdenziali e la segmentazione dei mercati del lavoro a porre limiti difficilmente sormontabili. Anche perché, va detto, per il superamento di queste barriere non è che si sia fatto molto, una volta dato il via libera ai movimenti di capitali.
- che l’integrazione monetaria e fiscale dei Paesi all’interno di un’area con cambi fissi incentiva le imprese a sfruttare i vantaggi comparati dei singoli territori, concentrando in essi determinate industrie. In questo modo, l’unione monetaria pone le basi della propria fragilità, perché gli shock che colpiscono una determinata industria, anziché distribuirsi in modo più o meno uniforme su tutti i Paesi membri,
- Basterebbe l’esempio dell’Italia, che dopo centocinquant’anni di unione monetaria, economica, culturale, politica, eccetera non ha ancora risolto il problema del suo dualismo territoriale, ed è riuscita a mantenere una certa coesione solo con l’emigrazione dal Sud al Nord (mobilità del fattore lavoro) e i trasferimenti dal Nord al Sud (integrazione fiscale), a prezzo di ovvie tensioni politiche, delle quali le 'camicie verdi' sono solo l’espressione più recente.
- Del resto, il maestro di Thirlwall, Nicholas Kaldor (1971), venti anni prima di Godley, quando ancora non si parlava di euro né di Unione, aveva già specificato che 'è un errore pericoloso credere che l’unione monetaria ed economica possa precedere un’unione politica o che possa agire (nelle parole del rapporto Werner) ‘come un lievito per lo sviluppo di un’unione politica della quale non sarà comunque possibile fare a meno nel lungo periodo’. Infatti, se la creazione di un’unione monetaria e il controllo della Comunità sui bilanci nazionali provocasse pressioni, portando al crollo del sistema, l’unione monetaria avrebbe impedito, anziché promosso, lo sviluppo di un’unione politica'.
- prima, durante, e dopo l’adesione a un’unione monetaria. Ora, si dà il caso, e presto noi ne sapremo qualcosa, che l’uscita da un’unione monetaria non sia una passeggiata, e che storicamente eventi simili si siano verificati in concomitanza di conflitti e quindi di periodi di grave recessione.
- Fanno un po’ sorridere i commentatori che parlano di 'asse franco-tedesco'. Non ci può essere alcun asse fra un Paese creditore (Germania) e un Paese debitore (Francia), e questo perché, indipendentemente dal fatto che i rapporti di debito e credito siano reciproci, gli interessi sono comunque contrastanti. La Germania ha comunque interesse a comprimere l’inflazione, per non essere rimborsata in moneta svalutata, anche a costo di comprimere la crescita (considerando che il suo settore privato ha accumulato ricchezza per un decennio). D’altra parte la Francia, come ogni debitore, ha interesse a propugnare una crescita potenzialmente inflazionistica, per alleviare l’onere reale del proprio debito e produrre i redditi necessari a onorarlo.
- Che cos’è una bolla? Una bolla è lo scostamento del prezzo di un’attività dal suo valore fondamentale. Mi spiego. Il valore attuale di un’azione, in linea teorica, dipende dal valore dei dividendi futuri, da quanto reddito l’azione garantisce nel lungo termine. Un valore incerto, naturalmente. L’azione però può anche essere comprata e venduta liberamente, lo sapete. Ora, succede che se qualcuno si aspetta che i rendimenti futuri crescano, offrirà di più per acquistare una data azione. E se qualcuno si aspetta che qualcun altro offra di più per acquistare un’azione, cercherà di acquistarla, per venderla quando l’altro sarà disposto a pagarla di più, ma così facendo (cioè acquistandola) contribuisce a farne salire il prezzo. Si chiama 'aspettativa che si autorealizza' (self-fulfilling expectation). Ora, siccome al primo che fa questo ragionamento le cose di solito vanno bene, anche un secondo, e poi un terzo, e poi un quarto, si accodano, domandando quell’azione, il cui prezzo viene spinto su da una domanda che non ha più alcuna relazione con il rendimento atteso a lungo termine (i dividendi futuri), ma solo con l’aspettativa che tutti hanno che il prezzo cresca.
- Capite cosa vuol dire il fatto che il prezzo si scosta dal valore fondamentale? La matematica finanziaria ci insegna che con tassi al 5 per cento, ha un senso pagare 20 un pezzo di carta che ogni anno ti paga un reddito di 1. Ma se per qualche motivo quel pezzo di carta lo vogliono tutti, tu magari ti trovi a pagarlo 100, e lo fai volentieri, perché pensi che dopodomani lo venderai a 150. Perbacco! Vuoi mettere il 50 per cento in due giorni rispetto al 5 per cento in un anno?
- Ma quando si parla di capitali bisogna sempre vedere quanti sono, in base a quali 'segnali' si muovono (rendimenti o bolle?), e per fare cosa (finanziare investimenti o consumi?). Con il senno di poi è tutto chiaro, direte voi. Ma vi sto anche facendo vedere che esempi storici non mancavano, a partire dalla crisi cilena del 1982, e vi ho anche detto che molti economisti avevano preconizzato questo tipo di dinamica fin dai primi anni Novanta.
- Dopo di che si parte alla ricerca del colpevole, com’è naturale che sia. Ma un processo storico così complesso un solo colpevole non ce l’ha, naturalmente, e questa ricerca rischia di essere frustrante e soprattutto fuorviante.
- quasi mai nulla, perché quasi mai va alla reale radice dei problemi. E significa che la realtà non è fatta, come nelle favolette complottiste, da un pugno di truci personaggi (il banchiere cattivo, lo speculatore perfido, il politico corrotto, eccetera) che operano in stretta sintonia per fare il male altrui. Spesso i problemi sorgono perché i personaggi sono tanti, non operano in sintonia, e si fanno, egoisticamente, ma legittimamente, i fatti propri. Quando le cose stanno così il risultato, magari, è anche peggiore, ma il rimedio necessariamente deve essere di tipo diverso, rispetto a quello piuttosto radicale adombrato dal pur pacato e competente Roubini.
- Il motivo è ovvio: si guadagna molto di più cercando di anticipare quello che gli altri prevedono che stia per accadere a breve, anziché valutando quale investimento sia più produttivo a lungo. Se riesci a indovinare quale azione sembrerà buona agli altri (indipendentemente dal fatto che lo sia o meno) puoi anticiparli acquistandola: quando gli altri arrivano, la loro domanda fa crescere il prezzo, e tu vendi e lucri la differenza. Del dividendo futuro non te ne importa nulla: tu guadagni prima che gli eventuali profitti arrivino, guadagni subito, e guadagni anche se l’impresa profitti non ne fa, purché si crei in qualche modo l’aspettativa che li faccia.
- Ripeto: non esiste punizione abbastanza severa per chi sperpera il denaro pubblico. Ma per chi ha messo in ginocchio un intero Paese prendendo una decisione assurda, contraria all’avviso dei massimi economisti mondiali, e dagli esiti facilmente prevedibili, cosa proponete?
- Del resto, se la moneta causasse i prezzi, allora 'moneta unica' implicherebbe 'inflazione unica'.
- In economia il lavoro è domandato dalle imprese e offerto dalle famiglie.
- In effetti, l’idea che con gli arti irrigiditi si avanzi meglio, se ci pensate, è tipicamente tedesca: è appunto il passo dell’oca, o, se volete, dell’Oca.
- Il barista più bravo non è quello che fa cento caffè all’ora, ma quello che li vende, e per venderli non basta metterli sul bancone.
- Eh già! Perché qui si viene alla seconda domanda. Che cosa ci guadagnano i Paesi periferici in cambio delle cessioni di sovranità implicite nel Fiscal compact? La risposta ce la dà la storia, quella con la doppia s maiuscola: nulla, se non la certezza di vedere, una volta fatti i sacrifici necessari, le regole disattese e stravolte dai Paesi del Nord, nel sacro nome del porco comodo loro.
- Ma va! Con due serbatoi simili di manodopera a buon mercato, capite bene, si fa presto a essere competitivi.
- Individuare nelle esportazioni nette la chiave e il segno del successo economico di un Paese ci lascia di fronte alla desolante verità contabile secondo la quale, ahimè, se tutti i Paesi del mondo fossero esportatori, dovrebbero trovare un altro pianeta al quale vendere le loro merci! Questa semplice impossibilità logica, denunciata in particolare da Paul Krugman, condanna le strategie di crescita mercantiliste al fallimento, o al conflitto permanente.
- il modello mercantilistico è fallimentare e immorale sia sul piano interno, sia su quello europeo, sia su quello internazionale.
- va detto che una volta che un Paese abbia dichiarato (e messo in pratica) la propria volontà di uscire dall’euro, l’eventuale illegalità del suo comportamento diventerebbe materia alquanto opinabile, e passerebbe rapidamente in secondo piano rispetto alla necessità di gestire i risvolti economici della questione
- Il tasso di cambio si comporta così, perché i mercati si aspettano che faccia così. Sono studi recenti del Fondo monetario internazionale (Hauner et al., 2011) a confermarci che gli operatori sui mercati dei cambi ritengono che il cambio si muova (quando può farlo) in misura tale da correggere gli squilibri che si sono accumulati fra i tassi di inflazione dei due Paesi. Si chiama teoria della parità relativa dei poteri d’acquisto.45
- Non è vero che la svalutazione si tradurrebbe in un pari aumento dell’inflazione.
- Ma stampando moneta alimenteremmo l’inflazione! Anche questo è un luogo comune difficile da sradicare.
- Attenzione: non sto dicendo che basti stampare moneta per crescere. Credo che nessun economista serio lo pensi. Sto dicendo che non è vero che l’indipendenza della Banca centrale sia una condizione indispensabile per controllare l’inflazione. I fatti provano che non è così.
- Esaminando due secoli di default sovrani, Borenzstein e Panizza mostrano che di tutti questi costi solo il primo (aumento degli spread) e l’ultimo (discredito della classe politica al potere) sono effettivamente riscontrabili, ma il primo è transitorio (gli spread tornano alla normalità nel giro di circa tre anni), mentre il secondo è persistente (i politici che gestiscono il default non vengono più rieletti).
- Questa osservazione è importante, perché spiega due fenomeni ai quali stiamo assistendo: il fatto che i politici al potere continuino a negare l’evidenza, sostenendo l’irreversibilità dell’euro, e che nel frattempo i casi di corruzione si moltiplichino. Se ci fate caso, questa non è altro che la conseguenza del comportamento razionale di chi sa che quando la verità verrà a galla dovrà andarsene, e quindi da un lato si adopera per prolungare la menzogna, e dall’altro ruba a più non posso, per assicurarsi, diciamo così, una serena vecchiaia.
- l’Europa, anche a volerla considerare nell’accezione restrittiva di Unione europea, non si identifica con l’euro, per il semplice fatto che dei ventisette Paesi dell’Unione solo diciassette hanno adottato l’euro. L’euro, undicesima valuta dell’Unione (quella che ha funzionato peggio), rimane quindi un’istituzione 'periferica' rispetto al processo d’integrazione europeo. Se veramente l’abbandono dell’euro da parte di uno o più Paesi dovesse determinare il crollo dell’Unione, si sarebbe costretti ad ammettere che questa Europa è una costruzione ben fragile, per la quale forse non vale la pena di compiere tanti sacrifici.
- ciò che rende fragile una moneta non sono le sue 'dimensioni', ma i suoi fondamentali, ovvero, in buona sostanza, l’eccessiva accumulazione di debiti (di norma soprattutto privati) verso l’estero. Abbiamo ormai capito che la rigidità del cambio è una precondizione essenziale di questa fragilità.
- Perché non siamo stati attaccati nel 1995, ad esempio, mentre il nostro cambio ancora fluttuava? I mercati 'cattivi' erano appena riusciti a farci la festa, perché non insistere? Semplice: perché nel 1995 eravamo in posizione creditoria netta, le lire venivano domandate, ed era, più che rischioso, inutile giocare al ribasso su di esse. Se qualcuno le avesse vendute in massa, altri le avrebbero comprate, aspettandosi la rivalutazione che poi in effetti ci fu, come era normale che fosse per un Paese in surplus. La 'perfidia' degli speculatori 'cattivi' forse non è perfidia e sicuramente non è autolesionismo!
- dati quindi dicono il contrario di quanto dicono i piccoli Goebbels. Ma non è così sorprendente. Questi ultimi hanno dalla loro solo il proprio stucchevole moralismo, quello che procede dall’ipotesi (per loro ovvia) che noi siamo un popolo di cialtroni, e che solo con la frusta sia possibile cavarci qualcosa di buono. I dati invece si conformano a una ben precisa legge economica che vi ho già citato, la legge di Verdoorn (1949), quella che afferma che la crescita della produttività è legata alla crescita del prodotto. Ricordate? Il barista più bravo non è quello che fa più caffè in un’ora, ma quello che li vende.
- una svalutazione è la normale risposta a uno shock esogeno: il creditore, se non è scemo, come generalmente non è, se la aspetta, e la preferisce a una bancarotta del debitore.
- Gli alti tassi sono legati alla nostra permanenza nell’euro, per il semplice fatto che gli investitori anticipano il rischio di una nostra uscita con svalutazione.
- è inconcepibile che i cittadini francesi possano accettare anche solo per un giorno il martellamento mediatico colpevolizzante al quale sono sottoposti ormai da anni i cittadini dei Paesi periferici dell’Eurozona, Italia compresa, accusati dai propri governi e dai propri mezzi di informazione di essere i colpevoli della crisi, a causa della propria scarsa produttività, della propria corruzione e via dicendo.
- È chiaro però che l’uscita di un Paese periferico incentiverebbe gli altri a uscire, in rapida successione, perché posti di fronte a un chiaro esempio del fatto che l’uscita è possibile, una volta infranto il truffaldino dogma dell’irreversibilità dell’euro, i risparmiatori degli altri Paesi periferici si affretterebbero a esportare i propri capitali, mettendo i rispettivi governi nella necessità di imporre controlli e provvedere rapidamente all’uscita dall’Eurozona
- Vista con gli occhi della razionalità economica, la strategia di intransigenza nei confronti dei Paesi periferici è totalmente demenziale, perché equivale, per la Germania, a segare il ramo sul quale è seduta. Ma l’indebolimento dei Paesi periferici potrebbe anche essere deliberatamente perseguito per mettere questi ultimi nella necessità di svendere le proprie aziende pubbliche e private. Pensateci: l’austerità imposta di fatto dal governo tedesco, con la compiacenza dei suoi garzoni di bottega, uccide la domanda interna dei Paesi periferici. La redditività delle aziende della periferia crolla, così come crollano, nelle turbolenze indotte e guidate dalla manovra degli spread, le quotazioni in borsa delle aziende quotate. Tutti elementi che evidentemente conducono i piccoli, medi, e grandi imprenditori italiani ad accettare offerte di acquisto che in condizioni di maggior floridezza economica potrebbero rifiutare.
- il passato ha una lezione molto importante da insegnarci, che dovremo tener ben presente: gestire una vittoria è più difficile che gestire una sconfitta. Chi perde ha una missione chiara da compiere: piangere le proprie vittime e ricostruire il proprio Paese. Sul piano economico, spesso questa è un’opportunità. Ma chi vince deve resistere alla più funesta delle tentazioni: quella di stravincere.
