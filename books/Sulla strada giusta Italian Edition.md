# Sulla strada giusta Italian Edition
## Francesco Grandis
- L’ex presidente dell’Uruguay José Mujica una volta disse una cosa che dovrebbe far riflettere: un oggetto non viene comprato con i soldi, ma con il tempo della propria vita necessario per guadagnarli.
- Mi rendo conto che la prospettiva di non avere nulla una volta raggiunta l’anzianità possa spaventare, ma non dovrebbe far più paura non vivere affatto? Com’è possibile che un uomo accetti di comprare vent’anni di sicurezza economica, ben che vada, pagando con metà della sua gioventù?
- Le maggiori compagnie aeree sono divise in tre grandi alleanze: SkyTeam, Star Alliance e Oneworld. Ognuna ha la sua versione del biglietto Round the World. Si tratta di un pacchetto di voli a prezzi molto convenienti, che permette di viaggiare attorno al globo con tutte le compagnie che ne fanno parte. I voli, il cui numero è limitato, vanno prenotati al momento dell’acquisto. Ci sono molte regole ma il prezzo finale è sconvolgente: nel 2009 sedici voli (con scali) tra Londra, Los Angeles, Buenos Aires, Santiago del Cile, Isola di Pasqua, Hong Kong, Bangkok, Tokyo, Pechino, Auckland, Sydney e Londra, mi costarono circa 2300 euro.
- Dopo un mese di animati preparativi, il 10 novembre 2009 partii dall’aeroporto di Venezia, zaino in spalla, un sorriso da orecchio a orecchio, e senza avere la più pallida idea di cosa stessi facendo.
- In ostello i convenevoli non sono necessari, e nemmeno richiesti. La gente sta due giorni, poi se ne va. Non c’è tempo per cincischiare in saluti, o in 'ma poi cosa penserà di me?'. Il tempo corre, e sprecarlo è un reato. La gente arriva da tutte le parti del mondo, chi se ne frega se è vestita o se parla in modo stravagante? Siamo in viaggio proprio per non vedere sempre le solite facce e seguire le stesse abitudini.
- Mi fermai a Salta dieci giorni, un record. La natura attorno a questa città ha del prodigioso.
- quando piove, il Salar si allaga, e il sottile strato d’acqua crea uno specchio perfetto su cui si riflette il cielo. Non ci sono molte parole per descriverlo. Ci si sente minuscoli e incapaci di contenere una simile bellezza.
- «Ok… secondo te qual è il senso della vita?» La domanda mi fu posta con la stessa leggerezza con cui io avrei chiesto a un amico se avesse avuto voglia di andare a bere una birra. Stasera alle nove, solito pub?
- per essere felici nella vita dobbiamo scoprire le cose che ci fanno stare bene a lungo termine e coltivarle, e scoprire le cose che ci fanno stare male a lungo termine e allontanarle. Scoperta e azione. Aggiungeva poi che il 'lungo termine' è una clausola fondamentale, altrimenti potremmo includere cose come l’alcol o la droga tra quelle che ci fanno stare bene.
- Noi dovremmo puntare solo alle cose che ci fanno stare bene tanto oggi quanto domani, tra un anno o tra cinquanta. Discorso analogo per le cose negative.
- Io sono la creta e io sono il vasaio. In me c’è tutto quello che serve per fare di me stesso un capolavoro.
- Mi rimarranno comunque nel cuore i giapponesi per la loro cordialità, l’infinita gentilezza dei loro modi e la follia delle loro abitudini. Una volta mi persi a Tokyo, a causa del curioso modo di segnalare gli indirizzi, e rischiai di non rientrare in ostello. Fermai un signore, che non parlava un’acca di inglese, e mi spiegai a gesti e qualche parola di giapponese. Lui indugiò un po’ in una esilarante espressione pensierosa, poi fermò un altro passante, e poi un altro ancora. Nessuno parlava inglese, ma raggiunsi il mio ostello circondato da una piccola folla sorridente. In un’altra occasione chiesi alla commessa di un negozio dove potessi trovare un ATM che accettasse la mia carta di credito. Mi volle accompagnare a tutti i costi, e rimase con me un quarto d’ora. Camminava al mio fianco, silenziosa, e ogni tanto mi rivolgeva una risatina educata e un sorriso timido. L’avrei invitata a uscire ma nemmeno lei parlava inglese. Mi limitavo a sorriderle da italiano, e credo lo apprezzasse.
- Feci a me stesso una promessa: 'Il giro del mondo smette oggi di essere un viaggio, e diventa uno stile di vita'.
- non puntare a fare concorrenza sui prezzi, era impossibile vincere. Migliaia di programmatori indiani avrebbero potuto proporre prezzi inferiori ai miei. Meglio affidarsi alla qualità, offrendo un servizio impeccabile e facendosi pagare bene per questo: era la chiave per il successo in questo tipo di mestiere. Così feci. Seguendo il suggerimento di quell’articolo, impostai il mio profilo puntando tutto sulla parola chiave: qualità.
- Infine, il prezzo. Sapendo che non avrei voluto lavorare più di venti ore a settimana, calcolai due settimane per raggiungere gli obiettivi, un totale di quaranta ore. Decisi di chiedere 1000 dollari. Rispetto alle proposte degli altri, non era la più economica, ma era sotto la media, in modo da sembrare conveniente. Corrispondeva a 25 dollari l’ora, una tariffa che consideravo promozionale, ma per me era anche una cifra simbolica. Dopo aver prelevato la percentuale destinata al sito, dopo il cambio in euro e dopo aver pagato le tasse, mi sarebbero rimasti circa 10 euro l’ora, cioè quanto guadagnavo con il mio lavoro precedente. Quello era il punto da cui volevo ricominciare. Scegliendo quella tariffa precisa avevo appena affermato a me stesso e al resto del mondo che non avrei mai fatto un passo indietro. Non avevo intenzione di accettare condizioni peggiori di quelle da cui provenivo.
- Una società che sceglie un collaboratore, dipendente o libero professionista che sia, sta investendo i propri soldi su una persona, scegliendo di legarsi a questa con vincoli economici e burocratici da cui spesso è difficile liberarsi. Investirà, inoltre, il proprio tempo e le proprie risorse per la sua formazione. In altre parole, sta comprando un prodotto molto costoso. Io sentivo il dovere di giustificare quel costo, garantendo la qualità del mio lavoro. Poi sappiamo tutti che ci sono fin troppe imprese truffaldine che speculano sui neolaureati o sugli stagisti. Offrono contratti da poche centinaia di euro e contano sul continuo ricambio e sull’enorme offerta. Dovrebbero bruciare all’inferno! Ma noi non dovremmo dimenticare, però, che la colpa ricade anche su chi accetta quelle condizioni, e alimenta in questo modo un sistema malato.
- Lavorare come freelancer mi piaceva. Non avevo ferie pagate, né malattia, né tredicesima o liquidazione, nessuna garanzia. In cambio però lavoravo da casa, quindi non avevo spese o tempi di trasporto: quattro ore di lavoro al giorno erano davvero quattro, mentre otto ore in ufficio sono almeno nove o dieci fuori casa. Senza contare che potevo gestirmi gli orari come meglio credevo, lavorando di giorno o di notte a mio piacimento. Non ero nemmeno obbligato a lavorare davvero da casa. Con il mio portatile e una connessione internet potevo lavorare nel mondo. Era un lavoro molto più flessibile, e dove altri vedevano insicurezza, io vedevo libertà.
- Se avessi accettato di lavorare otto ore al giorno, non avrei risolto il doppio dei problemi, tutt’altro. Al pomeriggio non sarei mai stato concentrato come al mattino. La notte avrei dormito male, oppresso dai pensieri di quello che non ero riuscito a fare. Sarei tornato a una vita grigia e insoddisfacente, e la mia efficienza sarebbe diminuita. In poco tempo sarei tornato a odiare, di nuovo, quello che facevo per vivere. Loro avrebbero pagato il doppio, io avrei guadagnato il doppio, ma entrambi avremmo ottenuto meno.
- Qualcuno commentò dicendo che costavo poco: bussando alle porte giuste, avrei potuto guadagnare anche 80 o 100 dollari l’ora. Io non volevo bussare alla porta di altri. Quella fu la porta giusta fino al giorno in cui decisi di abbandonare il mondo della programmazione per dedicarmi ad altro. Lavorare per loro era un autentico piacere, e non avrei permesso all’avidità di rovinarmelo.
- 'Chi non trova il tempo per la salute, troverà il tempo per la malattia', disse il saggio.
- Tutte le attività poste al loro orario naturale funzionano bene. Mi sono mantenuto per anni lavorando solo mezza giornata, perché in quelle poche ore io non ero un semplice programmatore, ma una macchina da guerra. Arrivavo alla fine di una giornata sorridendo, perché l’avevo riempita sentendomi soddisfatto. Non mi coglieva mai il pensiero 'oggi non ho vissuto', come capitava fin troppo spesso negli anni precedenti. Le notti erano sempre riposanti, e alla mattina mi svegliavo con la voglia di cominciare.
- Ospitai anche molti viaggiatori stranieri. Li facevo dormire sul divano, preparavo per loro da mangiare e li accompagnavo a Venezia, in cambio mi raccontavano la loro storia e le abitudini del loro Paese. Avere gente in giro per casa è un ottimo modo per viaggiare senza muoversi. Ogni straniero è come un pezzetto di mondo che ti viene a trovare.
- C’è qualcosa di profondamente estetico nel trasportare tutto quello che ci serve sulle spalle, come fosse la nostra casa. Dà una sensazione di libertà, come levare un’ancora e salpare verso mari lontani, senza preoccuparsi di quello che si lascia indietro, contando solo sulle proprie forze. Ammetto di aver sorriso in modo un po’ sprezzante a chi, appesantito da trolley e valigie rigide, arrancava o si fermava per riposare le braccia stanche.
- lo zaino agisce come un filtro: non importa il mio attaccamento agli oggetti, la loro marca o il loro costo, quello che rimane fuori dallo zaino è meno utile di quello che entra. Punto.
- se possiamo affrontare un viaggio di mesi solo con quello che portiamo in uno zaino, allora quello che ne rimane fuori è tutto superfluo.
- Non sono gli aerei ad aver rimpicciolito il mondo: è la fretta. Essa non ama gli imprevisti o gli sprechi, e ci fa ammalare di mania da organizzazione. Comunque sia stata pensata la vacanza, tutto deve essere fatto nel modo più efficiente possibile. Una fitta tabella di marcia prevede trasporti, visite e persino quando riposare. Se invece preferiamo restare immobili sotto la classica palma in spiaggia, si preghi pure il Padreterno che il cielo sia sempre sereno. La pioggia non è gradita, non in queste due settimane.
- volevo riappropriarmi almeno in parte di tutto quello che la fretta mi aveva tolto: il senso della distanza, il fascino della scoperta, e tutta la parte di mondo compresa tra la partenza e l’arrivo. Anche la noia, se necessario.
- Che strano uso fanno delle parole di cortesia, in questi luoghi. A chiedere una gentilezza a qualcuno, può capitare che questi ci risponda sorridendo: por favor, per favore. «Posso chiederti un’informazione?» «Por favor!» Vuol dire: è per me un piacere esaudire la tua richiesta, fai tu un favore a me nel chiedermelo. È una risposta che ti apre il cuore, soprattutto quando è accompagnata da un sorriso, cioè sempre.
- la vita è fatta di priorità, e il mondo è di chi le sa scegliere.
- Preferisco di gran lunga i miei piaceri abituali: la natura, la vita semplice, la buona compagnia, le chiacchiere, e il buon vecchio bere sociale. In questo mi ci posso ritrovare.
- Eravamo ancora un po’ perplessi, ma ci fidammo e salimmo sul piccolo risciò. Sistemammo i bagagli nel modo migliore, mentre il ragazzo si annodava una fascia sulla fronte. Poi iniziò a pedalare. E quando dico: iniziò a pedalare, intendo dire che lo fece come se non avesse alcuna intenzione di arrivare vivo all’alba del giorno dopo.
- Una cosa che ho imparato è che se un indiano ti dice che sei 'ospite del suo Paese' ti ha quasi detto che sei sacro: puoi dargli soldi, bagagli, tutto quello che hai. Sei intoccabile.
- Basta sostituire un hello o un namasté con un bel namaskaram, e i sorrisi si fanno d’improvviso più ampi e i bambini iniziano a correrti incontro per salutarti e mostrarti fieri che anche loro parlano un po’ inglese.
- uno dei nostri passatempi preferiti durante le attese alla stazione o in treno era proprio quello di chiedere agli altri passeggeri un frasario base della loro lingua. Era uno spasso vedere le persone consultarsi prima di darci una risposta definitiva, che magari nemmeno esisteva perché c’erano troppi dialetti e troppi modi di dire.
- Avete mai sentito qualcuno che si stufa della propria vita e vuole andare a fare il commercialista? L’avvocato? L’operaio in fabbrica? Io ho sentito solo di persone che vogliono aprire un bar in spiaggia o la malga in montagna o avere il proprio orticello. Nessuno escluso, tutti sentiamo il richiamo della natura in qualche sua forma, quando lo stress si fa insopportabile. Allora perché abbiamo eliminato del tutto la natura dalle nostre case, dalle nostre città e dai luoghi in cui passiamo la maggior parte del nostro tempo?
- Uno strano viandante era entrato nelle loro vite nel modo più naturale del mondo, camminando. Il tempo di un sorriso, e se n’era andato.
- L’asfalto è letale per i piedi. Poiché offre una superficie di appoggio piatta, il piede scarica il peso sempre sugli stessi punti, che alla lunga diventano dolorosi.
- di fronte agli spettacoli più belli e alle situazioni più felici mi era sempre sembrato che mancasse qualcosa, o qualcuno. Avevo avvertito un senso di vuoto solo di fronte alla gioia. Non era solitudine, era desiderio di condivisione.
- Queste cose non hanno valore in viaggio. La marca dei vestiti, i locali che frequenti, i colori di tendenza. Sono cose piccole, viste da lontano spariscono. Quelle che contano rimangono invece: le chiacchiere tra amici, le risate, la pace. Da qualunque distanza le guardo sono sempre immense, il loro valore è universale. Potevo anche tornare a casa e alle mie abitudini, ma non sarebbe stato più come prima. Non era il mondo a essere cambiato, ero io a essere diverso. Una camminata mi aveva dimostrato che per fare un viaggio non serve andare lontano, non in senso geografico, almeno. Quante persone si spingono dall’altra parte del mondo per restare uguali a se stesse? Si portano dietro le loro manie di superiorità e i loro preconcetti. Organizzano tutto nei minimi dettagli, senza lasciare nulla al caso, finendo con il vedere le cose che già conoscono. Sono convinti che spegnere il cervello sia il modo migliore per nutrirlo, finendo in realtà per affamarlo. Maniaci del lusso, convinti che la vita sia bella solo se costa molto. Quelli non sono viaggi, sono solo vacanze: ovvero una pausa dalla realtà, un semplice riposo. Fa bene ogni tanto, ma non bisogna pretendere troppo. È solo un modo come un altro per scaricare lo stress, ma il suo effetto finisce con il ritorno. È per questo che spesso si pretende la perfezione da una vacanza. Il tempo dev’essere sempre bello e non devono esserci inconvenienti. Abbiamo l’illusione che la perfezione guarisca in modo più efficace le ferite di una vita tossica. Un viaggio invece è una parentesi di vita trascorsa in una realtà diversa, non una sua interruzione. Non si cerca la perfezione, perché non è una caratteristica della vita umana. Il maltempo può essere una seccatura ma è un fattore normale, possiamo aspettarcelo e metterlo in conto. Magari se ne può anche trarre una lezione, o creare un’occasione per scoprire qualcosa di nuovo.
- Poco dopo la laurea, in tempi non sospetti, ero stato in Norvegia per un paio di settimane, e mi era piaciuta moltissimo. Avevo scoperto una cosa grandiosa durante quella vacanza: nei Paesi scandinavi è possibile campeggiare ovunque.
- Il fuoco sociale è un rito bellissimo. C’è qualcosa di antico in noi, che forse ci ricorda il tempo dei nostri antenati. Dieci persone in cerchio, a raccontare la propria storia o ad ascoltare quella degli altri, con gli occhi persi nelle fiamme. A cercare il conforto della compagnia reciproca. Sono sensazioni che sanno di primitivo. Quando la notte rinfrescava ci si stringeva un po’ di più, e si buttava qualche altro tocco di legno nel fuoco, fino a quando non faceva troppo freddo; allora ci si rifugiava nelle tende per dormire, lasciando solo la Via Lattea a bruciare candida sopra le nostre teste.
- A cosa serve la televisione, quando si hanno un fuoco e un cielo stellato?
- L’oscurità era fittissima. Spensi la mia luce artificiale, ed entrai nelle tenebre. Fu allora: il vento si era placato, e il lago, immobile, era diventato lo specchio su cui vidi, per la prima e unica volta nella mia vita, le stelle riflesse. L’intera Via Lattea si stendeva sulla superficie del lago, e io mi trovavo in piedi, sulla riva di due cieli sovrapposti, incapace di respirare, con la mia torcia spenta nella mano che tremava. Era uno spettacolo di una bellezza intollerabile, un incantesimo troppo grande e potente per una persona piccola come me.
- Il fruscio che sentivo proveniva da lì, da milioni di minutissime zampe che percuotevano tutte assieme un breve letto di foglie secche. Un frastuono. Mi sedetti vicino per un po’, imbambolato a osservare il loro andirivieni. Erano indifferenti alla mia gioia e alla mia sorpresa, ma poco importa: ora so che rumore fanno quando camminano.
- Quando tutto il mondo ormai è tracciato e misurato dagli occhi precisi dei satelliti, non esistono più punti bui né regioni inesplorate. Chris trovò la soluzione liberandosi della mappa. Non conoscere una zona equivale a renderla di nuovo inesplorata, e più ci si allontana dalle strade e dalle città più l’illusione diventa reale.
- Viviamo in un mondo in cui abbiamo accesso istantaneo a tutto lo scibile umano, ma preferiamo essere informati su sciocchezze e notizie effimere, piuttosto che saper riconoscere le erbe commestibili.
- La società non è un ente astratto e immutabile, una scatola che ci contiene e determina i nostri confini. Siamo noi la società, ognuno di noi lo è e, se ci muovessimo tutti nella stessa direzione, ci seguirebbe di conseguenza.
- Può darsi che del mondo avessi già visto a sufficienza, non per smettere di esplorarlo, ma per continuare a farlo assieme al mio bambino e a Lisa. Forse avevo imparato abbastanza della vita, per poter prendere mio figlio per mano e accompagnarlo sulle strade più belle che avevo già scoperto e su tutte quelle che avremmo scoperto assieme, fino al giorno in cui sarebbe stato lui a sceglierle per se stesso. Forse avrei avuto il formidabile compito, il piacere e l’immenso privilegio di indirizzare quei piccoli piedini sul sentiero della felicità che ero riuscito a svelare.
- So che in questo momento sono esattamente dove vorrei essere. Sulla strada giusta. Dietro di me c’è tutto il percorso fatto finora. Davanti ho l’ignoto e sono pronto a fare il prossimo passo non appena scoprirò qual è. Non so dove mi porterà né cosa accadrà domani o tra un anno, ma non potrei essere in un posto migliore.
- Il grande rischio è quello di arrivare in punto di morte pieni di rimpianti per le cose che si sarebbero potute fare, ma non si sono fatte. Ecco perché è importante seguire la propria strada, e mettersi alla ricerca il prima possibile.
